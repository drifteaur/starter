---
layout: blog
category: blog
published: false
title: Drupal Hétvége 2013
author: Csáki István
---

A Drupal magyar közössége **2013. november 16-án és 17-én**, szombaton és vasárnap megrendezi a **Drupal Hétvége 2013** elnevezésű rendezvényt a Budapesti Műszaki és Gazdaságtudományi Egyetem Informatika épületében (1117 Budapest, Magyar tudósok körútja 2.) valamint a Nemzeti Információs Infrastruktúra Fejlesztési Intézetben (NIIF, 1132, Budapest, XIII. kerület, Victor Hugo u. 18-22.).

*   **A hétvégén való részvétel ingyenes, de [online regisztrációhoz kötött](http://drupal.hu/konferencia/2013/jelentkezes).** (Jelentkezés november 11-ig, vagy amíg a helyek el nem fogynak.)
*   A két napos program részleteit [itt megtekintheted.](/konferencia/2013/program)
*   Egyéni támogatók a helyszínen jelentkezhetnek, míg cégek számára külön [támogatási konstrukciókat](http://drupal.hu/konferencia/2013/tamogatoknak) állítottunk össze.
*   A[ helyszínről részletesebb információt](/konferencia/2013/helyszin) is biztosítunk az érdeklődőknek.
<!--break-->
A rendezvényre várjuk a Drupal rendszer iránt érdeklődő felhasználókat. Számukra az esettanulmányok és a jelenlegi és jövőbeli képességek ismertetése lesz különösen érdekes. A fejlesztők ugyanakkor sok hasznos információt kaphatnak a programozói újdonságokat bemutató előadásokból, valamint a Drupal alapú webhelyük megjelenését megváltoztatni szándékozók sem maradnak tippek nélkül. 

A Drupal Hétvége hírei [a címlapon](http://drupal.hu) is megjelennek, de [a honlap elkülönített részén](http://drupal.hu/konferencia/hirek) is figyelemmel kísérhetőek, ahol a hírek RSS csatornájára is fel lehet iratkozni.

### Mi a Drupal?

A Drupal nyílt forráskódú, ingyenes szoftver, amivel weblapokat készíthetünk és működtethetünk. A rendszer egyszerű blogtól az összetett portálrendszerig mindenféle feladat megvalósítására alkalmas. Használói között található például a [Fehér Ház](http://www.whitehouse.gov/), a [Firefox](http://www.spreadfirefox.com/), a [MusicTelevision](http://www.mtv.co.uk/), a [Capgemini](http://buytaert.net/capgemini-promoting-and-using-drupal), a [Harvard](http://cyber.law.harvard.edu/), az [ENSZ](http://www.wfp.org/), az [Examiner.com](http://www.examiner.com/), [Eric Clapton](http://www.ericclapton.com/), a [Monty Python](http://pythonline.com/) sőt a magas IQ-val rendelkezőket tömörítő [Mensa International](http://www.mensa.org/) is. Tehát kormányzati szervek és civil szervezetek, közösségek, újságok, televízió- és rádióműsorok, települések, oktatási intézmények, felekezetek, cégek és magánszemélyek [külföldön](http://buytaert.net/tag/drupal-sites "Drupal oldalak listája Dries Buytaert blogjában") és hazánkban egyaránt. 

A program első nyilvános verzióját 2001-ben tette közzé az interneten [Dries Buytaert](http://buytaert.net/). Azóta hatalmas nemzetközi közösség épült a Drupal köré, s mára az egyik legnépszerűbb, számos díjjal elismert, milliók által használt eszközzé vált. Sikerének egyik titka a sokoldalúsága. A webmesterek tartalomkezelő rendszerként használhatják, amiben kódolás nélkül, kattintgatva is sokrétű rendszert hozhatnak létre, a fejlesztők pedig ideális webalkalmazás-fejlesztő keretrendszerként alkalmazhatják. (A fejlesztés a weben általánosan használt PHP nyelven zajlik.)

A nemzetközi közösség központi oldala a [Drupal.org](http://drupal.org), ami a legfrissebb hírek, az alaprendszer, a több ezer kiegészítő modul és a megjelenést meghatározó ún. sminkek lelőhelye, valamint közösségi tanácsadó fórum és fejlesztői információs rendszer is. A nemzetközi oldal mellett a Drupallal foglalkozó különféle csoportok többnyire saját weboldalt is működtetnek. Ezek sorába illeszkedik a [Drupal.hu](http://drupal.hu) webhely, ami 2005 óta szolgálja a magyar nyelvű információcserét és együttműködést. A hazai közösség tagjai azonban nem csak a virtuális térben, hanem [különféle rendezvényeken](http://drupal.hu/esemenyek) is rendszeresen találkoznak. Ilyenek a havonta tartott szakmai találkozók Magyarország számos nagyvárosában, a 2010-ben először rendezett Drupal Tábor és a legnagyobb múlttal rendelkező évenkénti konferencia, ami 2009 óta kétnapos találkozóként, a Drupal Hétvége nevet viseli. 

### Kapcsolatfelvétel

A hétvége szervezői a [Drupal.hu kapcsolatfelvételi űrlapja](/kapcsolat) segítségével érhetők el.